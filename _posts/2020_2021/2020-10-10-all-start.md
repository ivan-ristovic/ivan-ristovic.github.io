---
layout: post
course: Svi
title: "Početak semestra"
date: 2020-10-10 15:00:00 +0100
comments: false
---

Pre svega, svim studentima želim uspešan početak školske godine. Želim svima puno uspeha i nadam se da ćete se što bezbolnije adaptirati na izmene u radu koje donosi ovaj semestar.

Vežbe za moje grupe iz predmeta _Računarske mreže_ (RM 4I), _Funkcionalno programiranje_ (FP 4I) i _Verifikacija softvera_ (VS 5IR) će biti održavane **u terminu koje nalaže raspored časova**. Platforma koju ću koristiti da održavam sastanke je [Webex](https://www.webex.com/) s obzirom da je Fakultet omogućio razne pogodnosti za korisnike Webex-a. Da biste se pridružili sastanku, iskoristićete trajni link [https://matf.webex.com/meet/ivan_ristovic](https://matf.webex.com/meet/ivan_ristovic) (biće postavljen i na stranicama kurseva posebno) i pristupiti sastanku ili putem browser-a (preporučujem) ili putem aplikacije (dostupna samo za Windows operativni sistem). 

Pošto ovakav način rada sigurno ne odgovara svima, planiram da svakako postavim i snimke koji obuhvataju gradivo rađeno na vežbama. Mislim da će na ovaj način svako moći da se adaptira i izabere način praćenja nastave koji mu odgovara. Na osnovu iskustava iz prethodnog semestra, snimci iz kursa _Programske paradigme_ su bili veoma dobro prihvaćeni i, po utiscima studenata, bili su od velike pomoći. **Prisustvo na vežbama nije, i nikada neće biti obavezno**. Stoga se gradivo na snimljenim materijalima **neće razlikovati od gradiva rađenog uživo na vežbama**. Gradivo za ispite će biti **u potpunosti** obuhvaćeno snimcima jer pretpostavljam da će se snimci najviše koristiti za spremanje ispita i stoga bolje da ne sadrže dodatne materijale za radoznale studente (koji se mogu odslušati jednom na časovima vežbi). Za svaki predmet će biti dostupna YouTube lista snimaka kako ne biste morali da čuvate linkove svih snimaka, a za one koji žele da snimke imaju dostupne i offline (ili ako je kvalitet na YouTube-u nezadovoljavajući) moći će da ih preuzmu sa Google Drive-a ili Webex-a, linkovi će biti postavljani kako semestar bude odmicao. Specifičnosti u radu za različite kurseve se mogu pročitati u nastavku.

Za kurseve _Funkcionalno programiranje_ i _Verifikacija softvera_ biće redovno postavljani skraćeni snimci na kojima će biti obrađivane teme sa časova vežbi (od 1h do 2h dužine). Vežbe iz ovih kurseva su interaktivne, dakle zahtevaju dosta angažmana sa vaše strane tako da ne mislim da će biti produktivno da se postavi čitav snimak vežbi već da je bolje da to bude skraćeni snimak (nalik na [snimke iz _Haskell_-a za kurs _Programske paradigme_](https://www.youtube.com/watch?v=H5Tur83Sk1E)) koji zatim može da se pauzira ako želite da nešto probate sami, ubrza itd. 

Za kurs _Računarske mreže_ će redovno biti postavljani kompletni snimci vežbi pošto su vežbe specifičnije i smatram da će biti najbolje da imate dostupne kompletne snimke vežbi.

Konsultacije za sve kurseve su moguće u bilo kom trenutku, samo mi se javite mailom i dogovorićemo se za termin koji svima odgovara.


Ako ste stigli do ovde, hvala na izdvojenom vremenu. Eventualna pitanja ili nedoumice mi pošaljite mailom pa ću po potrebi ažurirati ovo obaveštenje.

